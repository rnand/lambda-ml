## ചാപ്റ്റര്‍ 4 – പ്രപഞ്ചത്തിന്‍റെ ജിയോമെട്രി

ഇതുവരെ നാം പരിഗണിച്ചത് ഒരു ഫ്ലാറ്റ് സ്പേസിനെ ആണ്. 

പ്രപഞ്ചത്തിന്‍റെ ജിയോമെട്രി മറ്റു പല രീതിയിലും ആകാം.

അവയെക്കുറിച്ച് നമുക്ക് ഈ ചാപ്റ്ററില്‍ പരിശോധിക്കാം.

ഇവിടെ നാം ജനറല്‍ ആപേക്ഷികത (General Relativity) ഉപയോഗിക്കും. അതിനാല്‍ സമവാക്യങ്ങള്‍ കുറച്ചു കട്ടിയായിരിക്കും.

ജനറല്‍ ആപേക്ഷികതയുടെ സമവാക്യങ്ങള്‍ ഞാന്‍ ഇവിടെ ഡിറൈവ് ചെയ്യാനൊന്നും ഉദ്ദേശിക്കുന്നില്ല. അതിനാല്‍ ഇവയെക്കുറിച്ച് അറിഞ്ഞിരിക്കുന്നത് നന്നായിരിക്കും.

സ്പേസിന്‍റെ ജിയോമെട്രി എങ്ങനെയാണ് എന്ന് മനസ്സിലാക്കുന്നതിനു വേണ്ടി പലതരം പഠനങ്ങള്‍ നടക്കുകയുണ്ടായി. ഇവയുടെ എല്ലാം ഫലം സൂചിപ്പിക്കുന്നത് സ്പസ് ഫ്ലാറ്റ് ആണ് എന്നാണ്.

പക്ഷെ ഇതില്‍ നിന്നും പ്രപഞ്ചം ഫ്ലാറ്റ് ആണ് എന്ന് പറയാന്‍ സാധിക്കില്ല. കാരണം, നമുക്ക് ഏകദേശം 20 ബില്ല്യണ്‍ പ്രകാശവര്‍ഷങ്ങള്‍ക്കുള്ളില്‍ ഉള്ള കാര്യങ്ങള്‍ മാത്രമേ കാണാന്‍ സാധിക്കൂ. പ്രപഞ്ചം വളരെ വളരെ വലുതാണ്‌ എന്ന് നമുക്കറിയാം. അതിനാല്‍ സ്പേസ് ഒരു സ്ഫിയര്‍ ആണെങ്കില്‍ അതിന്‍റെ കര്‍വേച്ചര്‍ കണ്ടുപിടിക്കുക എന്നത് കുറച്ചു പ്രയാസമുള്ള പണിയാണ്.

ഉദാഹരണത്തിന് ഭൂമിയില്‍ നില്‍ക്കുന്ന ഒരാള്‍ ചുറ്റും നോക്കിയാല്‍ ഭൂമി പരന്നതാണ് എന്ന് പറയും. ഭൂമിയുടെ കര്‍വേച്ചര്‍ കാണണമെങ്കില്‍ കുറച്ചു സൂം ഔട്ട്‌ ചെയ്യണം. അല്ലെങ്കില്‍, പണ്ട് എറടോസ്തനീസ് ഭൂമിയുടെ കര്‍വേച്ചര്‍ കണക്കാക്കിയ പോലെ ചെയ്യേണ്ടി വരും. പക്ഷെ പ്രപഞ്ചത്തിന്‍റെ കാര്യത്തില്‍ ഇത് സാധിക്കില്ലല്ലോ. നമുക്ക് സഞ്ചരിക്കാന്‍ സാധിക്കുന്നതില്‍ ഒരു പരിധിയുണ്ട്.

അപ്പോള്‍ നമുക്ക് ചെയ്യാന്‍ പറ്റുന്നത് എന്തെന്നാല്‍ സ്പേസിന്‍റെ ജിയോമെട്രി എങ്ങനെയൊക്കെ ആകാം എന്ന് പഠിക്കാം. എന്നിട്ട് അതിന്‍റെ ഭവിഷ്യത്തുകള്‍ എന്താണെന്ന് നോക്കൊം. ഈ ഭവിഷ്യത്തുകള്‍ പ്രപഞ്ചത്തില്‍ ദൃശ്യമാകുന്നുണ്ടോ എന്നും നോക്കാം.

പ്രപഞ്ചം ഹോമോജീനിയസ്സും ഐസോട്രോപിക്കും ആണ് എന്ന് നാം അസ്സ്യൂം ചെയ്യുന്നു. ഇതും ടെസ്റ്റ് ചെയ്യാന്‍ സാധിക്കുന്ന ഒന്നാണ്.

